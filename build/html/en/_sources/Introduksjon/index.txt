Introduksjon
============

Hva er den korteste, tryggeste og vakreste sykkelruta fra hjemmet ditt til arbeid? Og hvilken luftkvalitet har lufta du puster inn på veien? Hva er ruta til bortekampen til barna dine? Hvilke bygninger eier kommunen du bor i? Finnes det tilgjengelige leiesykler i nærheten av der du er nå? Når kommer neste buss? Hvilken region har de beste jobbmulighetene? Når kan du påvirke beslutninger gjort om ting du er engasjert i, og hvem kan du snakke med om det?

Når data blir publiserte i et maskinlesbart format, blir det mulig for utviklere å finne nye måter å bruke dataene på. Mulige gevinster av tilgjengeliggjøring av offentlige data er næringsutvikling og innovasjon, noe som gjør at nytteverdien av data produsert av det offentlige kan mangedobles. I tillegg til dette gir det en åpnere og mer legitim forvaltning og økt samhandling i offentlig sektor. 

Denne veilederen gir en innføring i hvordan offentlige data kan gjøres tilgjengelig og dermed viderebrukes. Veilederen tar for seg åpne offentlige data generelt, gir eksempler på hva åpne data kan brukes til, presenterer argumenter for hvorfor offentlige virksomheter bør åpne opp data og gir praktiske råd til hvordan det kan gjøres.


